בראשית פרק-ג
{א} והנחש היה ערום מכל חית השדה אשר עשה יהוה אלהים ויאמר אל האשה אף כי אמר אלהים לא תאכלו מכל עץ הגן: {ב} ותאמר האשה אל הנחש מפרי עץ הגן נאכל: {ג} ומפרי העץ אשר בתוך הגן אמר אלהים לא תאכלו ממנו ולא תגעו בו פן תמתון: {ד} ויאמר הנחש אל האשה לא מות תמתון: {ה} כי ידע אלהים כי ביום אכלכם ממנו ונפקחו עיניכם והייתם כאלהים ידעי טוב ורע: {ו} ותרא האשה כי טוב העץ למאכל וכי תאוה הוא לעינים ונחמד העץ להשכיל ותקח מפריו ותאכל ותתן גם לאישה עמה ויאכל: {ז} ותפקחנה עיני שניהם וידעו כי עירמם הם ויתפרו עלה תאנה ויעשו להם חגרת: {ח} וישמעו את קול יהוה אלהים מתהלך בגן לרוח היום ויתחבא האדם ואשתו מפני יהוה אלהים בתוך עץ הגן: {ט} ויקרא יהוה אלהים אל האדם ויאמר לו איכה: {י} ויאמר את קלך שמעתי בגן ואירא כי עירם אנכי ואחבא: {יא} ויאמר מי הגיד לך כי עירם אתה המן העץ אשר צויתיך לבלתי אכל ממנו אכלת: {יב} ויאמר האדם האשה אשר נתתה עמדי הוא נתנה לי מן העץ ואכל: {יג} ויאמר יהוה אלהים לאשה מה זאת עשית ותאמר האשה הנחש השיאני ואכל: {יד} ויאמר יהוה אלהים אל הנחש כי עשית זאת ארור אתה מכל הבהמה ומכל חית השדה על גחנך תלך ועפר תאכל כל ימי חייך: {טו} ואיבה אשית בינך ובין האשה ובין זרעך ובין זרעה הוא ישופך ראש ואתה תשופנו עקב: (ס) {טז} אל האשה אמר הרבה ארבה עצבונך והרנך בעצב תלדי בנים ואל אישך תשוקתך והוא ימשל בך: (ס) {יז} ולאדם אמר כי שמעת לקול אשתך ותאכל מן העץ אשר צויתיך לאמר לא תאכל ממנו ארורה האדמה בעבורך בעצבון תאכלנה כל ימי חייך: {יח} וקוץ ודרדר תצמיח לך ואכלת את עשב השדה: {יט} בזעת אפיך תאכל לחם עד שובך אל האדמה כי ממנה לקחת כי עפר אתה ואל עפר תשוב: {כ} ויקרא האדם שם אשתו חוה כי הוא היתה אם כל חי: {כא} ויעש יהוה אלהים לאדם ולאשתו כתנות עור וילבשם: (פ) {כב}  רביעי  ויאמר יהוה אלהים הן האדם היה כאחד ממנו לדעת טוב ורע ועתה פן ישלח ידו ולקח גם מעץ החיים ואכל וחי לעלם: {כג} וישלחהו יהוה אלהים מגן עדן לעבד את האדמה אשר לקח משם: {כד} ויגרש את האדם וישכן מקדם לגן עדן את הכרבים ואת להט החרב המתהפכת לשמר את דרך עץ החיים: (ס)
