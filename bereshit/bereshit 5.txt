בראשית פרק-ה
{א} זה ספר תולדת אדם ביום ברא אלהים אדם בדמות אלהים עשה אתו: {ב} זכר ונקבה בראם ויברך אתם ויקרא את שמם אדם ביום הבראם: {ג} ויחי אדם שלשים ומאת שנה ויולד בדמותו כצלמו ויקרא את שמו שת: {ד} ויהיו ימי אדם אחרי הולידו את שת שמנה מאת שנה ויולד בנים ובנות: {ה} ויהיו כל ימי אדם אשר חי תשע מאות שנה ושלשים שנה וימת: (ס) {ו} ויחי שת חמש שנים ומאת שנה ויולד את אנוש: {ז} ויחי שת אחרי הולידו את אנוש שבע שנים ושמנה מאות שנה ויולד בנים ובנות: {ח} ויהיו כל ימי שת שתים עשרה שנה ותשע מאות שנה וימת: (ס) {ט} ויחי אנוש תשעים שנה ויולד את קינן: {י} ויחי אנוש אחרי הולידו את קינן חמש עשרה שנה ושמנה מאות שנה ויולד בנים ובנות: {יא} ויהיו כל ימי אנוש חמש שנים ותשע מאות שנה וימת: (ס) {יב} ויחי קינן שבעים שנה ויולד את מהללאל: {יג} ויחי קינן אחרי הולידו את מהללאל ארבעים שנה ושמנה מאות שנה ויולד בנים ובנות: {יד} ויהיו כל ימי קינן עשר שנים ותשע מאות שנה וימת: (ס) {טו} ויחי מהללאל חמש שנים וששים שנה ויולד את ירד: {טז} ויחי מהללאל אחרי הולידו את ירד שלשים שנה ושמנה מאות שנה ויולד בנים ובנות: {יז} ויהיו כל ימי מהללאל חמש ותשעים שנה ושמנה מאות שנה וימת: (ס) {יח} ויחי ירד שתים וששים שנה ומאת שנה ויולד את חנוך: {יט} ויחי ירד אחרי הולידו את חנוך שמנה מאות שנה ויולד בנים ובנות: {כ} ויהיו כל ימי ירד שתים וששים שנה ותשע מאות שנה וימת: (ס) {כא} ויחי חנוך חמש וששים שנה ויולד את מתושלח: {כב} ויתהלך חנוך את האלהים אחרי הולידו את מתושלח שלש מאות שנה ויולד בנים ובנות: {כג} ויהי כל ימי חנוך חמש וששים שנה ושלש מאות שנה: {כד} ויתהלך חנוך את האלהים ואיננו כי לקח אתו אלהים: (ס) {כה}  שביעי  ויחי מתושלח שבע ושמנים שנה ומאת שנה ויולד את למך: {כו} ויחי מתושלח אחרי הולידו את למך שתים ושמונים שנה ושבע מאות שנה ויולד בנים ובנות: {כז} ויהיו כל ימי מתושלח תשע וששים שנה ותשע מאות שנה וימת: (ס) {כח} ויחי למך שתים ושמנים שנה ומאת שנה ויולד בן: {כט} ויקרא את שמו נח לאמר זה ינחמנו ממעשנו ומעצבון ידינו מן האדמה אשר אררה יהוה: {ל} ויחי למך אחרי הולידו את נח חמש ותשעים שנה וחמש מאת שנה ויולד בנים ובנות: {לא} ויהי כל ימי למך שבע ושבעים שנה ושבע מאות שנה וימת: (ס) {לב} ויהי נח בן חמש מאות שנה ויולד נח את שם את חם ואת יפת:
