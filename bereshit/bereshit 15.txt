בראשית פרק-טו
{א} אחר הדברים האלה היה דבר יהוה אל אברם במחזה לאמר אל תירא אברם אנכי מגן לך שכרך הרבה מאד: {ב} ויאמר אברם אדני יהוה מה תתן לי ואנכי הולך ערירי ובן משק ביתי הוא דמשק אליעזר: {ג} ויאמר אברם הן לי לא נתתה זרע והנה בן ביתי יורש אתי: {ד} והנה דבר יהוה אליו לאמר לא יירשך זה כי אם אשר יצא ממעיך הוא יירשך: {ה} ויוצא אתו החוצה ויאמר הבט נא השמימה וספר הכוכבים אם תוכל לספר אתם ויאמר לו כה יהיה זרעך: {ו} והאמן ביהוה ויחשבה לו צדקה: {ז}  שישי  ויאמר אליו אני יהוה אשר הוצאתיך מאור כשדים לתת לך את הארץ הזאת לרשתה: {ח} ויאמר אדני יהוה במה אדע כי אירשנה: {ט} ויאמר אליו קחה לי עגלה משלשת ועז משלשת ואיל משלש ותר וגוזל: {י} ויקח לו את כל אלה ויבתר אתם בתוך ויתן איש בתרו לקראת רעהו ואת הצפר לא בתר: {יא} וירד העיט על הפגרים וישב אתם אברם: {יב} ויהי השמש לבוא ותרדמה נפלה על אברם והנה אימה חשכה גדלה נפלת עליו: {יג} ויאמר לאברם ידע תדע כי גר יהיה זרעך בארץ לא להם ועבדום וענו אתם ארבע מאות שנה: {יד} וגם את הגוי אשר יעבדו דן אנכי ואחרי כן יצאו ברכש גדול: {טו} ואתה תבוא אל אבתיך בשלום תקבר בשיבה טובה: {טז} ודור רביעי ישובו הנה כי לא שלם עון האמרי עד הנה: {יז} ויהי השמש באה ועלטה היה והנה תנור עשן ולפיד אש אשר עבר בין הגזרים האלה: {יח} ביום ההוא כרת יהוה את אברם ברית לאמר לזרעך נתתי את הארץ הזאת מנהר מצרים עד הנהר הגדל נהר פרת: {יט} את הקיני ואת הקנזי ואת הקדמני: {כ} ואת החתי ואת הפרזי ואת הרפאים: {כא} ואת האמרי ואת הכנעני ואת הגרגשי ואת היבוסי: (ס)
